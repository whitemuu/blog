#+TITLE: 登泰山記
#+AUTHOR: angus zhang
#+DATE: 2018-12-29T09:27:37CST
#+TAGS: guwen yaonai

泰山之陽，汶水西流；其陰，濟水東流。陽谷皆入汶，陰谷皆入濟。當其南北分者，古長城也。最高日觀峰，在長城南十五里。　　

余以乾隆三十九年十二月，自京師乘風雪，歷齊河、長清，穿泰山西北谷，越長城之限，至於泰安。是月丁未，與知府朱孝純子潁由南麓登。四十五里，道皆砌石為磴，其級七千有餘。泰山正南面有三谷。中谷繞泰安城下。酈道元所謂環水也。余始循以入，道少半，越中嶺，復循西谷，遂至其巔。古時登山，循東谷入，道有天門。東谷者，古謂之天門溪水，余所不至也。今所經中嶺及山巔，崖限當道者，世皆謂之天門云。道中迷霧冰滑，磴幾不可登。及既上，蒼山負雪，明燭天南。望晚日照城郭，汶水徂徠如畫，而半山居霧若帶然。

戊申晦，五鼓，與子潁坐日觀亭，待日出。大風揚積雪擊面，亭東自足下皆雲漫。稍見雲中白若樗蒲數十立者，山也。極天，雲一線異色，須臾成五彩；日上，正赤如丹，下有紅光動搖承之。或曰：此東海也。回視日觀以西峰，或得日或否，絳皓駁色，而皆若僂。亭西有岱祠，又有碧霞元君祠。皇帝行宮在碧霞元君祠東。

[[http://i8.bangqu.com/r2/news/20180320/3049616b6269554b6266.jpg][by 王宁]]

是日，觀道中石刻，自唐顯慶以來，其遠古刻盡漫失。僻不當道者，皆不及往。山多石，少土。石蒼黑色，多平方，少圓。少雜樹，多松，生石罅，皆平頂。冰雪，無瀑水，無鳥獸音跡，至日觀數裏內無樹，而雪與人膝齊。桐城姚鼐記。
